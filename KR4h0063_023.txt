# -*- mode: mandoku-view; -*-
#+TITLE: 三國志文類
#+DATE: 2015-08-25 00:34:25.082256
#+PROPERTY: ID KR4h0063
#+PROPERTY: BASEEDITION WYG    
#+PROPERTY: JUAN 卷二十三
<pb:KR4h0063_WYG_023-1a>¶
欽定四庫全書¶
　三國志文類巻二十三¶
　　書疏¶
　呉¶
　　　陸遜陳時事疏¶
臣以為科法嚴峻下犯者多頃年以來將吏罹罪雖不¶
慎可責然天下未一當圖進取小宜恩貸以安下情且¶
時務日興良能為先自不姦穢入身難忍之過乞復顯¶
<pb:KR4h0063_WYG_023-1b>¶
用展其力效此乃聖王忘過計功以成王業昔漢髙舎¶
陳平之愆用其竒畧終建勲祚功垂千載夫峻法嚴刑¶
非帝王之隆業有罰無恕非懷逺之宏規也¶
　　　又上取珠崖疏(孫權欲遣偏師取夷州及/珠崖皆以諮遜遜上疏曰)¶
臣愚以為四海未定當須民力以濟時務今兵興歴年¶
見衆損減陛下憂勞聖慮忘寢與食將逺規夷州以定¶
大事臣反覆思維未見其利萬里襲取風波難測民易¶
水土必致疾疫今驅見衆經涉不毛欲益更損欲利反¶
<pb:KR4h0063_WYG_023-2a>¶
害又珠崖絶險民猶禽獸得其民不足濟事無其兵不¶
足虧衆今江東見衆自足圖事但當蓄力而後動耳昔¶
桓王創基兵不一旅而開大業陛下承運拓定江表臣¶
聞治亂討逆須兵為威農桑衣食民之本業而干戈未戢民¶
有飢寒臣愚以為宜育養士民寛其賦税衆克在和義¶
以勸勇則河渭可平九有一統矣權遂征夷州得不補¶
失¶
　　　陸抗上政令多闕疏¶
<pb:KR4h0063_WYG_023-2b>¶
臣聞徳均則衆者勝寡力侔則安者制危葢六國所以¶
兼併於彊秦西楚所以北面於漢髙也今敵跨制九服¶
非徒闗右之地割據九州豈但鴻溝以西而已國家外¶
無連國之援内非西楚之彊庶政陵遲黎民未乂而議者¶
所恃徒以長川峻山限帶封域此乃守國之末事非智¶
者之所先也臣每逺惟戰國存亡之符近覽劉氏傾覆¶
之釁考之典籍驗之行事中夜撫枕臨餐忘食昔匈奴¶
未滅去病辭館漢道未純賈生哀泣况臣王室之出世¶
<pb:KR4h0063_WYG_023-3a>¶
荷光寵身名否泰與國同慼死生契闊義無苟且夙夜¶
憂怛念至情慘夫事君之義犯而弗欺人臣之節匪躬¶
是殉謹陳時宜十七條如左十七條失本故不載¶
　　　又上閹官預政疏(時何定弄權閹官/預政抗上疏曰)¶
臣聞開國承家小人勿用靖譛庸回唐書攸戒是以雅¶
人所以怨刺仲尼所以歎息也春秋已來爰及秦漢傾¶
覆之釁未有不由斯者也小人不明理道所見既淺雖¶
使竭情盡節猶不足任况具姦心素篤而憎愛易移哉¶
<pb:KR4h0063_WYG_023-3b>¶
苟患失之無所不至今委以聰明之任假以專制之威¶
而冀雍熙之聲作肅清之化立不可得也方今見吏殊¶
才雖少然或冠冕之胄少漸道教或清苦自立資能足¶
用自可隨材授職抑黜羣小然後俗化可清庶政無穢¶
也¶
　　　又乞宥薛瑩疏¶
夫俊乂者國家之良寶社稷之貴資庶政所以倫序四¶
門所以穆清也故大司農樓𤣥散騎中常侍王蕃少府¶
<pb:KR4h0063_WYG_023-4a>¶
李朂皆當世秀頴一時顯器既蒙初寵從容列位而並¶
旋受誅殛或圯族替祀或投棄荒裔葢周禮有赦賢之¶
辟春秋有宥善之義書曰與其殺不辜寧失不經而蕃¶
等罪名未定大辟已加心經忠義身被極刑豈不痛哉¶
且已死之刑固無所識至乃焚爍流漂棄之水濵懼非¶
先王之正典或甫侯之所戒也是以百姓哀聳士民同¶
慼蕃勗永已悔亦靡及誠望陛下赦召𤣥出而頃聞薛¶
瑩卒見逮録瑩父綜納言先帝傅弼文皇及瑩承基内¶
<pb:KR4h0063_WYG_023-4b>¶
厲名行今之所坐罪在可宥臣懼有司未詳其事如復¶
誅戮益失民望乞垂天恩原赦瑩罪哀矜庶獄清澄刑¶
網則天下幸甚¶
　　　又上百姓疲弊疏(時師旅仍動百姓/疲弊抗上疏曰)¶
臣聞易貴隨時傳美觀釁故有夏多罪而殷湯用師紂¶
作淫虐而周武授鉞苟無其時玉臺有憂傷之慮孟津¶
有反斾之軍今不務富國彊兵力農蓄穀使文武之才¶
效展其用百揆之署無曠厥職明黜陟以厲庶尹審刑¶
<pb:KR4h0063_WYG_023-5a>¶
賞以示勸沮訓諸司以徳而撫百姓以仁然後順天乘¶
運席巻宇内而聴諸將狥名窮兵黷武動費萬計士卒¶
彫瘁冦不為衰而我已大病矣今爭帝王之資而昧十¶
百之利此人臣之姦便非國家之良策也昔齊魯三戰¶
魯人再克而亡不旋踵何則大小之勢異也况今師所¶
克獲不補所喪哉且阻兵無衆古之明鑒誠宜暫息進¶
取小規以蓄士民之力觀釁伺隙庶無悔吝¶
　　　又疾病上疏(抗拜大司馬荆州/牧疾病上疏曰)¶
<pb:KR4h0063_WYG_023-5b>¶
西陵建平國之蕃表既處下流受敵二境若敵汎舟順¶
流舳艫千里星奔電邁俄然行至非可恃援他部以救¶
倒懸也此乃社稷安危之機非徒封疆侵陵小害也臣¶
父遜昔在西陲陳言以為西陵國之西門雖云易守亦¶
復易失若有不守非但失一郡則荆州非呉有也如其¶
有虞當傾國爭之臣往在西陵得渉遜迹前乞精兵三¶
萬而至者循常未肯差赴自歩闡以後益更損耗今臣¶
所統千里受敵四處外禦彊對内懷百蠻而上下見兵¶
<pb:KR4h0063_WYG_023-6a>¶
財有數萬羸弊日久難以待變臣愚以為諸王幼沖未¶
統國事可且立傅相輔導賢姿無用兵馬以妨要務又¶
黄門豎宦開立占募兵民怨役逋逃入占乞特詔簡閲¶
一切料出以補疆場受敵常處使臣所部足滿八萬省¶
息衆務信其賞罰雖韓白復生無所展巧若兵不增此¶
制不改而欲克諧大亊此臣之所深慼也若臣死之後¶
乞以西方為屬願陛下思覽臣言則臣死且不朽¶
　　　孫登臨終上疏¶
<pb:KR4h0063_WYG_023-6b>¶
臣以無狀嬰抱篤疾自省微劣懼卒隕斃臣不自惜念¶
當委離供養埋胔后土長不復奉望宫省朝覲日月生¶
無益於國死貽陛下重慼以此為哽結耳臣聞死生有¶
命長短自天周晉顏回有上智之才而尚夭折况臣愚¶
陋年過其夀生為國嗣沒享榮祚於臣已多亦何悲恨¶
哉方今大事未定逋冦未討萬國喁喁係命陛下危者¶
望安亂者仰治願陛下棄忘臣身割下流之恩脩黄老¶
之術篤養神光加羞珍膳廣開神明之慮以定無窮之¶
<pb:KR4h0063_WYG_023-7a>¶
業則率土幸賴臣死無恨也皇子和仁孝聰哲徳行清¶
茂宜早建置以繫民望諸葛恪才畧博達器任佐時張¶
休顧譚謝景皆通敏有識斷入宜委腹心出可為爪牙¶
范慎華融矯矯壯節有國士之風羊衜辯捷有專對之¶
才刁𤣥優𢎞志履道真裴欽博記翰采足用蔣修虞翻¶
志節分明凡此諸臣或宜廊廟或任將帥皆練時事明¶
習法令守信固義有不可奪之志此皆陛下日月所照¶
選置臣宫得與政事備知情素敢以陳聞臣重惟當今¶
<pb:KR4h0063_WYG_023-7b>¶
方外多虞師旅未休當厲六軍以圖進取軍以人為衆¶
衆以財為寶竊聞郡縣頗有荒殘民物凋弊姦亂萌生¶
是以法令繁滋刑辟重切臣聞為政聽民律令與時推¶
移誠宜與將相大臣詳擇時宜博采衆議寛刑輕賦均¶
息力役以順民望陸遜忠勤於時出身憂國謇謇在公¶
有匪躬之節諸葛瑾步騭朱然全悰朱據吕岱吾粲闞¶
澤嚴畯張承孫怡忠於為國通達治體可令陳上便宜¶
蠲除苛煩愛養士馬撫循百姓五年之外十年之内逺¶
<pb:KR4h0063_WYG_023-8a>¶
者歸復近者盡力兵不血刃而大事可定也臣聞鳥之¶
將死其鳴也哀人之將死其言也善故子囊臨終遺言¶
戒時君子以為忠豈况臣登其能已乎願陛下留意聽¶
采臣雖死之日猶生之年也¶
　　　羊衜上兩宫不和疏(時孫和為太子孫霸為魯/王寵愛崇特與和無殊頃)¶
　　　　(之和霸不穆之聲聞於權耳權禁往/來假以精學督軍使者羊衜上疏曰)¶
臣聞古之有天下者皆先顯别適庶封建子弟所以尊¶
重祖宗為國藩表也二宫拜授海内稱宜斯乃大呉興¶
<pb:KR4h0063_WYG_023-8b>¶
隆之基頃聞二宫並絶賔客逺近悚然大小失望竊從¶
下風聽采衆論咸謂二宫智達英茂自正名建號於今¶
三年徳行内著美稱外昭西北二隅久所服聞謂陛下¶
當副順遐邇所以歸徳勤命二宫賔延四逺使異國聞¶
聲思為臣妾今既未垂意於此而發明詔省奪備衞抑¶
絶賔客使四方禮敬不復得通雖實陛下敦尚古義欲¶
令二宫專志於學不復顧慮觀聴小宜期於溫故博物而¶
已然非臣下傾企喁喁之至願也或謂二宫不遵典式¶
<pb:KR4h0063_WYG_023-9a>¶
此臣所以寢息不寧就如所嫌猶宜補察密加斟酌不¶
使逺近得容異言臣懼積疑成謗久將宣流而西北二¶
隅去國不逺異同之語易以聞逹聞達之日聲論當興¶
必將謂二宫有不順之愆不審陛下何以解之若無以¶
解異國則亦無以釋境内境内守疑異國興謗非所以¶
育巍巍鎮社稷也願陛下早發優詔使二宫周旋禮命¶
如初則天清地宴萬國幸甚矣¶
　¶
<pb:KR4h0063_WYG_023-9b>¶
　¶
　¶
　¶
　¶
　¶
　¶
　¶
　三國志文類巻二十三¶
